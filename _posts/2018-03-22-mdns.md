---
layout: pressrelease
title: Uusi palvelu varoittaa jos laitettasi voidaan käyttää palvelunestohyökkäyksiin
styles:
  - /vendor/agency/css/agency.min.css
  - /css/badrap.css
language: fi
short: >
  Helmikuussa 2018 tunnistettiin uusi tapa toteuttaa palvelunestohyökkäyksiä
  Memcached-palvelun avulla. Oululaisen Badrap Oy:n
  -palvelun avulla voi tarkistaa, voiko ulkopuolinen taho käyttää oman verkon laitteita
  osana palvelunestohyökkäystä.
---

# Tiedote 22.3.2018 VAPAA JULKAISTAVAKSI

## {{page.title}}

*Helmikuussa 2018 tunnistettiin uusi tapa toteuttaa palvelunestohyökkäyksiä
Memcached-palvelun avulla. Tällä hetkellä palvelunestohyökkäyksien
määrä onkin Viestintäviraston mukaan lähtenyt nousuun sekä Suomessa että maailmalla.
Oululaisen Badrap Oy:n [testaaverkkosi.fi](https://testaaverkkosi.fi/)
-palvelun avulla voi tarkistaa, voiko ulkopuolinen taho käyttää oman verkon laitteita
osana palvelunestohyökkäystä.*

Palvelunestohyökkäyksessä johonkin palveluun kohdistetaan niin paljon verkkoliikennettä,
että palvelun varsinaiset käyttäjät eivät pääse käyttämään palvelua. Yksi tapa
palvelunestohyökkäyksen tekemiseen on niin kutsuttu amplifikaatiohyökkäys, jossa
kimmotetaan palvelunestohyökkäys verkossa olevien avoimien palveluiden kautta.
Hyökkäyksen osana verkossa oleviin avoimiin laitteisiin lähetetyt pienet viestit
lähtevät laitteesta eteenpäin suurempana pakettina ja yhdessä satojentuhansien
muiden laitteiden kanssa ruuhkauttavat kohteena olevan palvelun.

Amplifikaatiohyökkäyksissä käytetään hyväksi tavallisten suomalaisten verkoissa olevia
laitteita, jotka on syystä tai toisesta jätetty avoimiksi. Palvelunestohyökkäyksessä
käytettävät laitteet toimivat muuten normaalisti, joten tavallisen käyttäjän on
vaikea tunnistaa niiden voivan olla pian osana haitantekoa verkossa.

[Testaaverkkosi.fi](https://testaaverkkosi.fi) kertoo suomalaisille käyttäjille,
voidaanko heidän palveluitaan ja laitteitaan käyttää palvelunestohyökkäysten toteuttamiseen.
Mikäli laitteissa havaitaan haavoittuvuuksia, voi palvelun tai laitteen omistaja tehdä tiedon perusteella
tarvittavat korjaustoimenpiteet.

“Suomalaiset verkot ovat tutkitusti maailman puhtaimpia”, muistuttaa Badrapin toimitusjohtaja
Jani Kenttälä. “Netin käyttäjät osaavat kyllä putsata verkkonsa nopeasti, kunhan
saavat tietää jotain kautta haavoittuvuuksista. Vaikka tietoa on paljon tarjolla,
oman verkkonsa tietoturvatilannetta on ollut hankala tarkistaa helposti. Nyt se
on mahdollista kaikille”, toteaa Kenttälä. Jokainen tarkistettu IP-osoite on mahdollista
tallentaa palveluun jatkuvaan seurantaan, jolloin verkossa tapahtuvista muutoksista
tai uusista haavoittuvuuksista voi saada automaattisen hälytyksen sähköpostiin.

### Memcached-palvelu uusin tapa vahvistaa palvelunestohyökkäyksiä

Memcached on hajautettu välimuistipalvelu, jota käytetään päivittyvien Internet-sivujen
sisällön nopeampaan hakemiseen. Palvelun käyttö nopeuttaa sivustoja ja säästää
niiden resursseja, mutta jos palvelu jätetään avoimeksi Internetiin sitä voidaan
käyttää tehostamaan palvelunestohyökkäyksiä.

Uhka tunnistettiin helmikuussa 2018 ja sen jälkeen Viestintäviraston alainen Kyberturvallisuuskeskus
on löytänyt tähän mennessä noin 100 kappaletta suomalaisten käytössä olevia Memcached-palveluita.

[Testaaverkkosi.fi](https://testaaverkkosi.fi)
 -palvelua käyttämällä voi tunnistaa onko verkossa oleva Memcached-palvelu
jätetty avoimeksi Internetiin. Suosituksena on, että pääsy palveluun rajataan vain
sitä tarvitseville ja palveluun asennetaan vasta julkaistu ohjelmistopäivitys.

*Badrap Oy on oululainen vuonna 2017 perustettu tietoturva-alan startup-yritys,
joka haluaa huolehtia verkon käyttäjistä.*

### Lisätietoja antaa

Heikki Kortti  
Badrap Oy  
Sähköposti contact@badrap.io  